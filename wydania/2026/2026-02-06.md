Cześć! [wersja web]

Twoja porcja mięska (czy tam falafla) z branży IT została właśnie podana. Jak co piątek przybywam z subiektywnie najciekawszymi treściami, które wpadły mi w ręce w mijającym tygodniu. Tym razem wierzę, że udało mi się obniżyć ilość materiałów powiązanych z AI do przyzwoitego poziomu - uwierz, że nie było to łatwe.

A teraz "Pora na sponsora" - Ty także możesz zostać sponsorem lub patronem.
Sycope - polska firma rozwijająca rozwiązania do monitoringu i bezpieczeństwa sieci, zaprasza do poznania LinkSense - lekkiego, open source&rsquo;owego narzędzia do monitoringu syntetycznego, stworzonego przez jego ekspertów. 

Narzędzie działa w architekturze agent + serwer, umożliwia wykonywanie testów dostępności i usług sieciowych oraz pozwala zachować pełną kontrolę nad danymi przy minimalnym zużyciu zasobów.

Projekt został przygotowany jako rozwiązanie open source, które można łatwo wdrożyć zarówno w małych, jak i większych środowiskach, bez vendor lock-inu i nadmiernego obciążenia infrastruktury.

LinkSense dostępny jest publicznie dla całej społeczności:
https://s.mrugalski.pl/linksense

Jeśli chcesz dowiedzieć się o projekcie więcej, dołącz do webinaru we wtorek 10 lutego o 11:00:

[https://s.mrugalski.pl/linksenseWebinar](https://s.mrugalski.pl/linksenseWebinar)  
 

 

Zapraszam do lektury dzisiejszego wydania.

 

◢ #unknownews ◣

**Wizerunek w internecie i social mediach - co wolno, a czego nie? (film, 18m)**  
[https://www.youtube.com/watch?v=qyZt-b9usIg](https://www.youtube.com/watch?v=qyZt-b9usIg)  
**INFO:** Nagrywasz film w miejscu publicznym, a w kadrze jest sporo przypadkowych osób. Czy musisz ich prosić o zgodę, aby byli bohaterami Twojego filmu? A jeśli chcesz zebrać taką zgodę, to jak to zrobić? A co, jeśli nie masz kontaktu z takimi osobami? Wolno Ci filmować i robić zdjęcia znanych osób, ale czy zawsze i wszędzie? A kto to w ogóle jest ta 'znana osoba'? Kiedy wolno korzystać z cudzego wizerunku i kiedy ten wizerunek będzie chroniony prawnie? Interesująca i zabawna zarazem prelekcja.  

**Gra strategiczna ucząca architektury chmury - zbuduj i zeskaluj swoją infrastrukturę**  
[https://pshenok.github.io/server-survival/](https://pshenok.github.io/server-survival/)  
**INFO:** Jak zaprojektować wydajną infrastrukturę sieciową, która będzie odporna na ataki DDoS oraz duże skoki ruchu? Ta gra pozwoli Ci zasymulować tego rodzaju wydarzenia. Na początku wydaje się skrajnie łatwa, ale gdy Twoją infrastrukturę dopadnie naprawdę duży ruch sieciowy, zobaczysz, że sprytne używanie cache, load balancerów, czy storage nie jest wcale łatwe ani takie tanie, jak się wydaje. Do tego, w infrastrukturze czasami mogą zdarzać się awarie. Ostrzegam, że rozgrywka wciąga.  

**Czego nauczyłem się po wyprodukowaniu 500 egzemplarzy mojego produktu sprzętowego?**  
[https://www.simonberens.com/p/lessons-learned-shipping-500-units](https://www.simonberens.com/p/lessons-learned-shipping-500-units)  
**INFO:** W sieci można znaleźć sporo case study ludzi, którzy stworzyli startup typu SaaS i zaliczyli wpadkę albo odnieśli wielki sukces. Trochę inaczej wygląda to w przypadku kogoś, kto postanowił wyprodukować fizyczny produkt. W tym wypadku była to lampa. Z artykułu dowiesz się, z jakimi problemami musiał mierzyć się twórca i jakie niespodziewane wpadki pojawiły się po drodze, jeszcze przed wyprodukowaniem pierwszych 500 sztuk. To świetna lektura dla każdego, kto myśli o wejściu w świat hardware. Gdy się to czyta, to odnosi się wrażenie, że prawa Murphy&rsquo;ego mają tutaj zastosowanie na każdym kroku realizacji projektu.  

**Moltbook zhackowany - wyciek 35 tysięcy adresów e-mail i 1,5 miliona tokenów API**  
[https://www.wiz.io/blog/exposed-moltbook-database-reveals-millions-of-api-keys](https://www.wiz.io/blog/exposed-moltbook-database-reveals-millions-of-api-keys)  
**INFO:** Jeszcze niedawno wszyscy zachwycali się w sieci platformą Moltbook, czyli takim Facebookiem dla ClawdBota/Moltbota/OpenClaw, gdzie piszą tylko boty, a czytają to ludzie. Jako że platforma nie była ani dobrze napisana, ani dobrze zabezpieczona, okazało się, że można było w prosty sposób uzyskać pełen dostęp do wszystkich danych zgromadzonych w bazie, w tym adresów e-mail, prywatnych wiadomości i wszystkiego tego, co było składowane na serwerach. W artykule znajdziesz analizę napotkanych podatności. Dobra lektura nie tylko dla pentesterów, ale też dla wszystkich twórców webdevelopmentu.  

**Ustalanie priorytetów w startupie - TOP10 pułapek**  
[https://cutlefish.substack.com/p/tbm-399-10-prioritization-traps](https://cutlefish.substack.com/p/tbm-399-10-prioritization-traps)  
**INFO:** Priorytetyzacja rzadko polega na podejmowaniu idealnych decyzji, a bardziej na unikaniu pułapek, które spowalniają zespół. Artykuł przedstawia dziesięć najczęstszych problemów związanych z ustalaniem priorytetów, od gaszenia ciągłych pożarów, przez nadmierne udoskonalanie zbędnych elementów, aż po ignorowanie szans na realny rozwój. Zobacz, jak identyfikować te pułapki i jakie strategie zastosować, aby utrzymać produktywność zespołu.  

**AntiRender - jak będzie wyglądało Twoje wymarzone osiedle na co dzień?**  
[https://antirender.com/](https://antirender.com/)  
**INFO:** Chcesz kupić mieszkanie na nowo wybudowanym osiedlu. Oczywiście deweloper pokazuje Ci piękne wizualizacje: błękitne niebo z jedną chmurką, idealnie uśmiechniętych ludzi spacerujących wokół budynku, zieloną trawkę, czystą elewację budynku i ani jednego samochodu na miejscu parkingowym, bo przecież zawsze będzie łatwo zaparkować pod swoim blokiem. Tylko że w rzeczywistości to tak nie wygląda. Ta aplikacja pozwala Ci wrzucić zdjęcie od dewelopera, a następnie, po obróbce przez sztuczną inteligencję, wyświetli Ci, jak takie miejsce może wyglądać na co dzień. Nie jest to jakaś przerysowana wizja, a raczej wizja bardziej odpowiadająca realiom. Mam nadzieję, że czytelnicy newslettera nie przeciążą ruchem tego softu. Jakby ktoś miał chęć, to na stronie można wesprzeć autora, aby było go stać na tokeny do generowania grafik.  

**LinkSense - dowiedz się, jak działa monitoring syntetyczny [sponsorowane]**  
[https://s.mrugalski.pl/linksenseWebinar](https://s.mrugalski.pl/linksenseWebinar)  
**INFO:** Osoby, które chcą dowiedzieć się więcej o darmowym rozwiązaniu LinkSense, bezpośrednio od twórców projektu, mogą dołączyć do webinaru na żywo (w języku angielskim), który odbędzie się 10 lutego o godz. 11:00. Podczas spotkania omówione zostaną założenia projektu, architektura rozwiązania oraz scenariusze, w których LinkSense sprawdza się w praktyce.  

**Technologiczne klapy lat 2000 - najgłośniejsze porażki (film, 12m)**  
[https://www.youtube.com/watch?v=cQSPicmV-5w](https://www.youtube.com/watch?v=cQSPicmV-5w)  
**INFO:** W latach 2000 producenci prześcigali się w zalewaniu rynku "innowacjami, które miały zrewolucjonizować całą branżę". Tylko że często kończyło się to klapą. Film analizuje najgłośniejsze, spektakularne porażki branży IT - od Cybiko (takie urządzenie do komunikacji), przez Segwaya, po walkę formatów HD DVD vs Blu-ray i kilka innych zapomnianych dziś rozwiązań. Warto posłuchać nie tylko po to, aby wiedzieć, jakie nietypowe projekty istniały lata temu, ale głównie po to, aby dowiedzieć się, co doprowadziło do ich upadku, bo z tego można wyciągnąć jakąś naukę.  

**Śmierć nagrywana dla lajków - luki w moderacji YouTube**  
[https://wiadomosci.wp.pl/smierc-w-internecie-dla-wyswietlen-zniszczono-mi-zycie-7250028030364032a](https://wiadomosci.wp.pl/smierc-w-internecie-dla-wyswietlen-zniszczono-mi-zycie-7250028030364032a)  
**INFO:** To nie jest artykuł techniczny, a bardziej socjologiczny. Pokazuje powszechne, ale i straszne zjawisko, jakim jest publikowanie drastycznych treści w internecie. Reportaż przedstawia historię pana Marka, który przez ponad dwa lata walczył o usunięcie z sieci nagrań z samobójstwa jego żony. Materiały były bardzo drastyczne i docierały do setek tysięcy odbiorców w sieci, jednak platformy internetowe niechętnie chciały je usuwać i jego zgłoszenia po prostu ignorowano. Jak zakończyła się ta historia, tego dowiesz się z artykułu. Ciekawy tekst skłaniający do przemyśleń.  

**Kompletny poradnik OpenClaw - instalacja, konfiguracja i automatyzacja z agentami AI (film, 55 m)**  
[https://www.youtube.com/watch?v=n1sfrc-RjyM](https://www.youtube.com/watch?v=n1sfrc-RjyM)  
**INFO:** Jeśli zastanawiasz się nad wdrożeniem własnego agenta automatyzującego zadania przez WhatsApp, Discord czy Telegram, to ten film pokazuje kompletny proces od zera z użyciem OpenClaw (dawniej: ClawdBot/MoltBot). Autor tłumaczy sposoby zarządzania pamięcią długotrwałą, bezpieczeństwem (m.in. sandboxing w Dockerze), a także pokazuje, jak rozbudować agenta o własne funkcje i zapanować nad multi-agentami. Dobry poradnik dla zupełnie zielonych w tym temacie.  

**Inżynier, który wymyślił zawieszenie marsjańskiego łazika... w domowym garażu (film, 1h i 41m)**  
[https://www.youtube.com/watch?v=QKSPk_0N4Jc](https://www.youtube.com/watch?v=QKSPk_0N4Jc)  
**INFO:** Chyba każdy w branży słyszał o łazikach marsjańskich, ale mało kto zna historię człowieka stojącego za ich rewolucyjnym zawieszeniem. Dokument opowiada o tym, jak powstało to słynne zawieszenie i dlaczego akurat złożone jest z sześciu, a nie np. ośmiu albo czterech kół, i dlaczego w ogóle to są koła, a nie gąsienice albo nogi. Z materiału dowiesz się też, na czym polega przewaga tego rozwiązania nad innymi. Ciekawy materiał nie tylko dla fanów kosmosu, ale też dla wielbicieli nietypowych rozwiązań technologicznych.  

**Zapomnij o długu technologicznym - faktyczne przyczyny problemów**  
[https://www.ufried.com/blog/forget_technical_debt/](https://www.ufried.com/blog/forget_technical_debt/)  
**INFO:** Czasami słyszymy, że dług technologiczny to największy ogranicznik efektywności programistów, ale czy jedyny? Artykuł analizuje, co tak naprawdę jest przyczyną spowolnienia prac i problemów z jakością kodu. Tych problemów jest znacznie więcej. Ważnym słowem kluczowym może być tutaj "obciążenie poznawcze" (cognitive load), o którym nie mówi się za często. Autor przedstawia ciekawą analogię problemu jako drzewa, gdzie dług technologiczny to tylko jeden z liści. Tekst daje ciekawą perspektywę do rozmowy w teamie, bo zamiast w kółko mówić o długu technologicznym, można do problemu podejść szerzej i omówić zestaw czynników, które mają realny wpływ na pracę i jej jakość.  

**Jak skutecznie zarządzać konfliktem w zespole? - poradnik dla liderów**  
[https://edbatista.com/2026/01/how-to-facilitate-a-conflict-on-your-team.html](https://edbatista.com/2026/01/how-to-facilitate-a-conflict-on-your-team.html)  
**INFO:** Niezależnie od tego, jak zgrany macie zespół, konflikty i tak są nieuniknione. To po prostu nieodłączny element pracy. W granicach zdrowego rozsądku mogą być nawet czasami pożądane. Artykuł wyjaśnia, kiedy lider powinien interweniować, by pomóc w rozwiązaniu sporu i jak to zrobić, aby nie tylko zakończyć, ale też faktycznie rozwiązać problem. W artykule znajdziesz garść porad na temat tego, jak z punktu widzenia lidera przygotować się do rozwiązywania tego rodzaju sporów.  

**State of JavaScript 2025 - wyniki rocznej ankiety**  
[https://2025.stateofjs.com/en-US](https://2025.stateofjs.com/en-US)  
**INFO:** Kolejne, coroczne wyniki badania nad stanem ekosystemu JavaScript są już dostępne. Jakie innowacje w świecie JS przyniósł nam miniony rok? Które funkcje języka były najczęściej wykorzystywane przez programistów? Jakie biblioteki królują w branży? Dużo ciekawych analiz dla każdego, kto porusza się w świecie JS. Jest szansa, że znajdziesz tam np. narzędzie popularne w branży, o którego istnieniu nie słyszałeś.  

**Style przywództwa, czyli jak liderzy powinni decydować, by zespół osiągnął sukces**  
[https://bjorg.bjornroche.com/management/autonomy-vs-clarity/](https://bjorg.bjornroche.com/management/autonomy-vs-clarity/)  
**INFO:** Są różne metody zarządzania zespołem: od liderów, którzy mają pod kontrolą absolutnie wszystko, po tych, którzy są niemal transparentni i pozwalają zespołowi na pełną autonomię. To nie działa tak, że jeden sposób jest lepszy od innych, bo wszystko zależy od okoliczności. Nie jest też powiedziane, że jeden lider powinien stosować tylko jedną metodę zarządzania. Czasami konieczne jest przełączanie się między różnymi podejściami. Tylko skąd masz wiedzieć, kiedy należy użyć której metody? W artykule opisano mocne strony i pułapki każdego z tych podejść. Jeżeli zrozumiesz, jak to działa, to z pewnością lepiej wykorzystasz potencjał swojej ekipy.  

**Jak twórca OpenClaw używa AI jako osobistego asystenta? (film, 38m)**  
[https://www.youtube.com/watch?v=AcwK1Uuwc0U](https://www.youtube.com/watch?v=AcwK1Uuwc0U)  
**INFO:** To wywiad z Peterem Steinbergerem, autorem OpenClaw. Opowiada on, jak automatyzuje w swoim życiu proste czynności - od odprawy na lot po zarządzanie smart urządzeniami. Film przedstawia, jak OpenClaw integruje się z komunikatorami i całym ekosystemem narzędzi deweloperskich oraz tłumaczy, dlaczego 80% obecnych aplikacji mobilnych może stać się zbędnych (wg autora tych słów) w świecie zaawansowanych agentów AI. W trakcie filmu usłyszysz także sporo krytycznych przemyśleń na temat pułapek automatyzacji i absurdu rozbudowanych rozwiązań. Pod koniec jest też trochę na temat tego, jak Peter programuje z użyciem AI.  

**Jak mierzyć ROI działu IT - przewodnik dla CTO z branży SaaS**  
[https://www.ctologic.pro/p/how-to-measure-engineering-roi](https://www.ctologic.pro/p/how-to-measure-engineering-roi)  
**INFO:** Artykuł tłumaczy, dlaczego mierzenie zwrotu z inwestycji, np. w dział programistyczny, jest tak kluczowe, a jednocześnie niezwykle trudne do wykonania. Omówione są wyzwania związane z brakiem bezpośredniego związku między działami IT a przychodami firmy. Przedstawione są też metody oceny takiego wpływu na wyniki firmy. Lektura dla każdego CTO, który chce nauczyć się, jak oceniać wartość pracy zespołów.  

**Bezpieczeństwo aplikacji LLM na produkcji - co realnie nam grozi? [autopromocja]**  
[https://www.aidevs.pl/podcast](https://www.aidevs.pl/podcast)  
**INFO:** Tworzenie prototypów appek bazujących na sztucznej inteligencji jest dość łatwe i przyjemne. Problemy zaczynają się, gdy chcemy wdrożyć taką aplikację w środowisku produkcyjnym. W tej rozmowie wraz z Mateuszem Chrobokiem omawiamy, jakie wpadki można zaliczyć przy aplikacji, która korzysta z AI jako z silnika (czyli nie mówimy tutaj o chatbotach) i jest nastawiona na realny ruch produkcyjnych. Omawiamy typowe zagrożenia wymienione w OWASP TOP10 dla LLM, problemy z wydajnością modeli językowych, częste halucynacje, koszty niektórych rozwiązań, czy chociażby tematy związane z RODO i przetwarzaniem danych, które nie powinny być wysyłane do sieci. Dobry materiał dla osób, które na poważnie chcą integrować infrastrukturę IT z generatywną sztuczną inteligencją. Nagranie dostępne jest po podaniu maila.  

**FilterTube - skuteczny bloker treści na YouTube dla dzieci i dorosłych**  
[https://filtertube.in/](https://filtertube.in/)  
**INFO:** To NIE jest narzędzie do blokowania ani omijania reklam. To rozszerzenie do przeglądarki, które pozwala pozbyć się z YouTube szkodliwych treści (samodzielnie decydujesz, co jest definicją 'szkodliwych treści'). Oferuje filtrowanie na podstawie słów kluczowych oraz czarnej listy kanałów. Potrafi usuwać nawet komentarze, w których pojawiają się wulgarne treści. To całkiem niezłe rozwiązanie, jeśli z Twojego komputera mają korzystać dzieci, które nie powinny widzieć niektórych filmów, albo sam masz dość np. treści okołopolitycznych na liście rekomendacji.  

**Najważniejsze zmiany na platformach AI na początku 2026 roku - podsumowanie (film, 17m)**  
[https://www.youtube.com/watch?v=b3kMlzgdLqk](https://www.youtube.com/watch?v=b3kMlzgdLqk)  
**INFO:** W styczniu pojawiło się sporo zmian w świecie AI: od kontrowersyjnego pomysłu wprowadzenia reklam w ChatGPT, przez nowe możliwości Claude Cowork, aż po strategiczne partnerstwo Apple z Googlem oraz debiut funkcji "Personal Intelligence" w Gemini, czy aferę z Clawdbotem i jego bezpieczeństwem. Jakie to wszystko niesie w praktyce konsekwencje dla branży IT? Sporo omówionych newsów. Niezła pigułka wiedzy dla każdego, kto chce być na bieżąco w świecie AI.  

**Geolokalizacja adresów IP za pomocą opóźnień sieci**  
[https://blog.globalping.io/we-have-ipinfo-at-home-or-how-to-geolocate-ips-in-your-cli-using-latency](https://blog.globalping.io/we-have-ipinfo-at-home-or-how-to-geolocate-ips-in-your-cli-using-latency)  
**INFO:** Istnieje wiele metod określania fizycznej lokalizacji miejsca wskazanego przez adres IP. Można skorzystać z bazy danych dostawców (numery ASN) albo sprawdzić IP w bazie Whois. Problem w tym, że np. mój adres IP po weryfikacji tymi metodami informuje, że mieszkam w Warszawie, co nie jest prawdą. Autor przedstawia narzędzie, które pozwala na geolokalizację adresów IP z dokładnością do kraju, stanu, a czasami nawet i miasta. Całość opiera się na unikalnej metodzie mierzenia opóźnień (sieciowe latency) w globalnej sieci sond. To może być ciekawe rozwiązanie wspierające takie usługi jak ipinfo.  

**Jak tworzyć kod szybko, ale bezpiecznie - zagrożenia i rozwiązania w świecie AI**  
[https://www.softwaresecured.com/post/how-to-ship-fast-without-shipping-risk-the-security-of-ai-assisted-software-development](https://www.softwaresecured.com/post/how-to-ship-fast-without-shipping-risk-the-security-of-ai-assisted-software-development)  
**INFO:** Obecnie większość programistów używa sztucznej inteligencji podczas programowania. Ten artykuł przedstawia jednak różnice między popularnym 'vibe codingiem' a developmentem wspomaganym AI. W obu tych przypadkach mamy do czynienia z różnym profilem ryzyka. Zobacz, w których obszarach działania należy zachować szczególną ostrożność, jeśli chodzi o wsparcie AI i dlaczego użycie standardowych narzędzi podnoszących bezpieczeństwo może być niewystarczające w nowych realiach.  

**Amber - język programowania kompilowany do Basha**  
[https://amber-lang.com/](https://amber-lang.com/)  
**INFO:** Przyznaję się, że zamiast słowa "kompilacja" powinno być użyte słowo "transpilacja", ale wtedy już nikt nie czytałby dalej ;) Język Amber powstał w Polsce na Uniwersytecie Wrocławskim i służy on do szybkiego i wygodnego tworzenia skryptów shellowych. Nie jest to kolejna powłoka do wykonywania skryptów. Program napisany w Amber przetwarzany jest na czysty kod Basha, bez żadnych dodatkowych zależności. Dzięki takiemu podejściu możesz tworzyć programy shellowe w języku o znacznie bardziej wyszukanej składni niż Bash. Sam język wygląda tak, że jeśli znasz JavaScript, to poczujesz się jak w domu.  

**Nowe, wcześniej nieudokumentowane łańcuchy infekcji w ataku na Notepad++**  
[https://securelist.com/notepad-supply-chain-attack/118708/](https://securelist.com/notepad-supply-chain-attack/118708/)  
**INFO:** Całkiem niedawno świat obiegła informacja, że infrastruktura służąca do aktualizacji oprogramowania Notepad++ mniej więcej od czerwca do września 2025 roku była kontrolowana przez agresorów. Na czym konkretnie polegały metody infekcji stosowane w przypadku tego oprogramowania? Jakie szkodliwe aplikacje instalowano na komputerach użytkowników i jak wyglądała cała oś czasu ataku oraz jakie były metody detekcji włamania? Więcej w artykule.  

**Sandboxowanie agentów AI w Linuksie przy użyciu bubblewrap**  
[https://blog.senko.net/sandboxing-ai-agents-in-linux](https://blog.senko.net/sandboxing-ai-agents-in-linux)  
**INFO:** Coraz więcej programistów używa agentów AI, takich jak np. Cloud Code albo Gemini CLI. Niestety, programy te często wymagają dostępu do systemu plików i uruchamiania różnego rodzaju oprogramowania. Za każdym razem jesteśmy pytani, czy zgadzamy się na wykonanie danej operacji. Jednak przy długotrwałej pracy z takim agentem czasami odruchowo możemy zgadzać się na wszystko, o co prosi. A bardziej odważni użytkownicy uruchamiają taki soft nawet w trybie YOLO (pomijanie wszelkich zabezpieczeń, aby pracować szybciej). Z artykułu dowiesz się, jak stworzyć lekkie środowisko 'sandbox' za pomocą narzędzia bubblewrap, aby bezpiecznie uruchamiać agentów AI, minimalizując ryzyko dla całego środowiska deweloperskiego.  

**RODO to fikcja, a jego zapisy są ignorowane - eksperyment**  
[https://nikolak.com/gdpr-failure/](https://nikolak.com/gdpr-failure/)  
**INFO:** Autor artykułu testował europejskie RODO w praktyce, wysyłając 20 wniosków o usunięcie swoich danych osobowych do różnych firm. Okazało się, że tylko 2 z nich zostały od razu spełnione, co pokazuje spore luki w egzekwowaniu tego prawa. Artykuł analizuje, dlaczego mechanizmy RODO zawodzą i jakie zmiany są konieczne, aby przepisy dotyczące prywatności stały się skuteczne.  

**Civil42 - Konferencja i hackathon na temat obronności i bezpieczeństwa**  
[https://civil42.pl/](https://civil42.pl/)  
**INFO:** To wydarzenie, łączące konferencję z hackathonem, ma za zadanie połączyć technologię typu 'Dual Use' (pisałem o tym w poprzednich newsletterach) z realnymi wyzwaniami w obszarze bezpieczeństwa ludności. Zaproszeni są programiści, elektronicy, służby mundurowe, administracja, pasjonaci łączności oraz eksperci cyberbezpieczeństwa. Event odbywa się w Lublinie w kwietniu tego roku. Więcej informacji znajdziesz na stronie projektu.  

**FLOPPINUX 2025 - miniaturowa dystrybucja Linuksa**  
[https://krzysztofjankowski.com/floppinux/floppinux-2025.html](https://krzysztofjankowski.com/floppinux/floppinux-2025.html)  
**INFO:** Pewnie zastanawiasz się, po co w ogóle czytać o dystrybucjach Linuksa uruchamianych z dyskietki w czasach, gdy niemal żaden komputer nie posiada nawet napędu dyskietek. Ten artykuł przedstawia proces tworzenia takiej miniaturowej dystrybucji od zera do działającego systemu i to jest jego wartość. Dowiesz się, jak minimalizować wielkość obrazu, jak korzystać z BusyBoxa oraz jak stworzyć cały system plików. Ta wiedza może przydać Ci się do tworzenia dystrybucji na systemy typu embedded, więc zapomnij, że jest tam w ogóle mowa o dyskietkach. To tutorial tworzenia miniaturowych dystrybucji Linuksa, które uruchomią się nawet na sprzęcie mającym 20 MB RAM.  

**Działająca maszyna do pisania z klocków LEGO - budowa projektu (film, 17m)**  
[https://www.youtube.com/watch?v=ZIWTSkCVxjk](https://www.youtube.com/watch?v=ZIWTSkCVxjk)  
**INFO:** Autor podjął się próby zbudowania w pełni działającej maszyny do pisania wyłącznie z elementów LEGO, ale bez programowania czy wykorzystania np. elementów z LEGO Mindstorm. Film przedstawia cały proces projektowania mechanizmu oraz porusza wiele ciekawych zagadnień związanych np. z obsługą klawiszy, podawaniem 'papieru' (tam klocki są papierem) i wieloma ograniczeniami technicznymi. Wrzucam jako ciekawostkę technologiczną.  

**Konwerter HTML do formatowanego DOCX**  
[https://github.com/turbodocx/html-to-docx](https://github.com/turbodocx/html-to-docx)  
**INFO:** Stworzenie dobrze sformatowanego pliku HTML jest dość proste. Co innego, gdy musisz stworzyć programistycznie dobrze sformatowany dokument Worda. Ta biblioteka pod NodeJS pozwoli Ci przetworzyć plik HTML na dokument DOCX oraz na kilka innych formatów kompatybilnych z Wordem. Dzięki temu możesz skupić się na formatowaniu tekstu w czystym HTML-u, a nie zaprzątać sobie głowy dziwnymi standardami stosowanymi w oprogramowaniu biurowym.  

**Czy AI faktycznie zwiększa produktywność programistów? Dogłębna analiza na podstawie najnowszych badań**  
[https://evilmartians.com/chronicles/so-your-developers-use-ai-now-here-is-what-to-know](https://evilmartians.com/chronicles/so-your-developers-use-ai-now-here-is-what-to-know)  
**INFO:** Nowe wyniki badań na temat wpływu sztucznej inteligencji na programistów pojawiają się praktycznie co tydzień. To jest ciekawe, ponieważ nie odpowiada jednoznacznie na pytanie, czy sztuczna inteligencja poprawia, czy pogarsza naszą produktywność, a raczej pokazuje, kiedy występuje jedno lub drugie zjawisko. Badanie to pokazuje też, że realnym celem programisty nie jest wcale pisanie kodu, tylko dostarczanie wartości biznesowej.  

**DuckDuckGo i Kagi - jak alternatywne wyszukiwarki filtrują treści AI?**  
[https://blog.humanistyka.dev/2026/02/jak-filtrowac-slopy-ai-w-wyszukiwarce](https://blog.humanistyka.dev/2026/02/jak-filtrowac-slopy-ai-w-wyszukiwarce)  
**INFO:** Wspomniane w tytule wyszukiwarki oferują filtry, które teoretycznie mają pomóc nam pozbyć się treści generowanych przez sztuczną inteligencję z wyników wyszukiwania. Tylko jakim cudem te rozwiązania w ogóle działają, skoro nie istnieje obecnie żadne narzędzie do bezbłędnego rozpoznawania treści generowanych przez AI? W przypadku wspomnianych rozwiązań mniejszą wagę ma zastosowanie algorytmów heurystycznych, a większą ma feedback zgłoszony od użytkowników. Artykuł analizuje skuteczność tych metod oraz przedstawia porównanie z podejściem Google do treści AI w wynikach wyszukiwania.  

**Strona kontaktowa typu "idź stąd!" - czyli taka, której nikt nie ma używać**  
[https://www.nicchan.me/blog/the-f-off-contact-page/](https://www.nicchan.me/blog/the-f-off-contact-page/)  
**INFO:** Wchodzisz na stronę internetową jakiejś dużej platformy społecznościowej czy narzędzia typu SaaS i chcesz skontaktować się z supportem. Okazuje się, że strona kontaktu jest zaprojektowana tak, abyś osiągnął tam wszystko, z wyjątkiem nawiązania kontaktu z człowiekiem. Odeślą Cię do dokumentacji, pokażą odpowiedzi FAQ, a czasami nawet osadzą tam chatbota - byle tylko nie zawracać głowy ludziom. Dlaczego tak się dzieje i dlaczego duże firmy poświęcają tyle czasu na projektowanie tzw. &bdquo;f*ck off contact page"?  

**Jak streamować "progresywny JSON" - placeholdery i Promise po stronie klienta**  
[https://krasimirtsonev.com/blog/article/streaming-json-in-just-200-lines-of-javascript](https://krasimirtsonev.com/blog/article/streaming-json-in-just-200-lines-of-javascript)  
**INFO:** Jeśli chcesz przesłać do klienta ogromny plik JSON, spowoduje to znaczne spowolnienie renderowania treści na stronie, a użytkownik będzie musiał długo czekać na dane. A co, jeśli dałoby się przesłać taki JSON w kawałkach? Zdecydowanie poprawiłoby to odczucia użytkownika. Ten artykuł tłumaczy, w jaki sposób zaimplementować takie progresywne ładowanie JSON-a i jak zrobić to dobrze. Na końcu znajdziesz gotową paczkę NPM do realizacji tego celu.  

**Gotowe "skille" dla agentów AI oparte na znanych frameworkach i książkach**  
[https://github.com/wondelai/skills](https://github.com/wondelai/skills)  
**INFO:** Gdy czytasz książki rozwojowe, często ich autorzy dzielą się swoimi metodami pracy i przedstawiają liczne frameworki mentalne ułatwiające wykonywanie zadań. Te skille przeznaczone dla Twojego asystenta AI służą temu, aby wdrożyć taką metodologię u siebie. Umiejętności te są związane głównie z marketingiem i strategią produktu. W repozytorium znajdziesz opisy tego, co każda z umiejętności potrafi i jak jej użyć, wraz z przykładami gotowego prompta. Instalacja jest dość prosta. W przypadku np. Cloud Code można użyć pluginu z Marketplace.  

**Cyberatak na polskie elektrownie - techniczne kulisy, konsekwencje i źródła zagrożenia (film, 17m)**  
[https://www.youtube.com/watch?v=pSOippngiOc](https://www.youtube.com/watch?v=pSOippngiOc)  
**INFO:** Grudniowy cyberatak na polskie elektrownie wywołał spore zamieszanie w branży IT i oczywiście w tej energetycznej. Materiał analizuje działania grupy APT44 (Sandworm) - powiązanej z rosyjskim GRU - oraz przedstawia techniczne szczegóły ataku, przebieg incydentu i powody, dla których nie udało się sparaliżować infrastruktury. Omówione są mechanizmy działania wiperów (taki soft do nieodwracalnego niszczenia danych), wykorzystane wektory ataku, reakcja operatorów energetycznych i problemy związane z aktualizowaniem oprogramowania (a raczej jego brakiem). Dobry materiał agregujący wszystko to, co wiemy na temat wspomnianego incydentu.  

**JPEG XL - czy potrzebujemy kolejnego formatu obrazu?**  
[https://www.debugbear.com/blog/jpeg-xl-image-format](https://www.debugbear.com/blog/jpeg-xl-image-format)  
**INFO:** Tytułowy format pliku jest otwartym standardem, który z założenia ma zastąpić tradycyjny format JPG. Przy okazji łączy on zalety wielu innych rozszerzeń. Oferuje zarówno całkiem niezłą kompresję stratną, jak i bezstratną. Wspiera animacje, przezroczystość, a nawet progresywne ładowanie treści. Jak jednak wypada on na tle innych znanych formatów graficznych i co jest główną barierą w powszechnym przyjęciu tego standardu? Więcej w artykule.  

**Jak działa Zanzibar - system autoryzacji Google na globalną skalę (film, 11m)**  
[https://www.youtube.com/watch?v=ACrnFv00RaM](https://www.youtube.com/watch?v=ACrnFv00RaM)  
**INFO:** Film opisuje architekturę systemu, którym Google zarządza miliardami uprawnień do zasobów w swoich usługach, takich jak Dysk, Kalendarz czy np. YouTube. Poznasz nie tylko sposoby modelowania praw dostępu, ale też sposoby zapewnienia spójności i minimalnych opóźnień w rozproszonym środowisku. Dowiesz się, czym jest Google Spanner, czy tokeny Zuki. Film pokazuje, jak projektując ujednolicony system autoryzacji, można zapewnić zarówno elastyczność, jak i wysoką wydajność oraz bezpieczeństwo, eliminując typowe problemy np. z propagacją zmian uprawnień.