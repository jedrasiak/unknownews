Cześć! [wersja web]

Dzisiaj będzie bardziej nostalgicznie, ponieważ kilka podlinkowanych materiałów dotyczy technologii z dawnych lat. Czasami z lat 90', a czasami jeszcze starszych. Wielbiciele nowoczesnych rozwiązań także znajdą coś dla siebie. 

A teraz "Pora na sponsora" - Ty także możesz zostać sponsorem lub patronem.
Sponsorem tego wydania newslettera jest justjoin.it - największy job board dla branży IT w Polsce.

Właśnie ukazał się Raport Wynagrodzeń IT w Polsce 2025. Przeanalizowano blisko 111 tysięcy ofert pracy z 2025 roku i zestawiono je z realnymi zarobkami ponad 4400 specjalistów.

[https://jjit.it/fyupX0n](https://jjit.it/fyupX0n)  

Seniorzy na B2B przeważnie dostają znacznie więcej niż wynika z ofert. Specjaliści związani z danymi, AI czy Security są opłacani jako jedni z najlepszych w całej branży IT

Sprawdź cały raport na justjoin.it i dowiedz się więcej o kondycji polskiego rynku pracy.
 

Zapraszam do lektury dzisiejszego wydania.

 

◢ #unknownews ◣

**Jakie sztuczki stosują internetowi złodzieje i jak się nie dać okraść? - debata o cyberzagrożeniach (film, 2h i 14m)**  
[https://www.youtube.com/watch?v=XPt3fD7FNhw](https://www.youtube.com/watch?v=XPt3fD7FNhw)  
**INFO:** Debata poświęcona cyberbezpieczeństwu i realnym zagrożeniom, na jakie narażony jest każdy użytkownik internetu. Specjaliści wypowiadają się na temat tego, jak działają oszuści, skąd biorą nasze dane osobowe i na czym polegają najpopularniejsze ataki, takie jak phishing, smishing czy spoofing. Wyjaśniają też, dlaczego na oszustwa podatni są nawet doświadczeni użytkownicy. W materiale podane są również konkretne przykłady, jak bronić się przed takimi atakami. To rozmowa nie tylko dla osób z branży IT, ale także dla wszystkich, którzy korzystają z internetu. Warto się nią podzielić ze znajomymi.  

**5 narzędzi AI, które uprawniają sprzedaż i biznes (film, 27m)**  
[https://www.youtube.com/watch?v=4m3GqkbnqEI](https://www.youtube.com/watch?v=4m3GqkbnqEI)  
**INFO:** Dość sceptycznie podszedłem do tego filmu, ale gdy zobaczyłem pierwsze dwa narzędzia służące do pozyskiwania danych na temat firm, to byłem pod wrażeniem. Autor przedstawia pięć konkretnych rozwiązań, które mogą się przydać w pracy handlowca i są napędzane przez sztuczną inteligencję. Nie jest to tylko prezentacja samych aplikacji, ale też konkretne przykłady ich użycia. Spójrz na to szerzej, ponieważ niektóre z tych narzędzi mogą Ci się przydać w dowolnej dziedzinie, niekoniecznie tylko w biznesie.  

**Technologie webowe w czasach przed CSS - jak to wyglądało w latach 90?**  
[https://cybercultural.com/p/1994-web-design/](https://cybercultural.com/p/1994-web-design/)  
**INFO:** Na początku istnienia sieci WWW całe medium było postrzegane jako zwykły system wymiany dokumentów. Twórcy stron mieli bardzo ograniczoną kontrolę nad wyglądem tego, co tworzą. Nie mogli wybierać fontów ani nawet kolorów tła. Wszystko zależało od przeglądarki. W końcu pojawiło się zagadnienie: czy to przeglądarki, czy może autorzy stron powinni decydować o ich wyglądzie. Wtedy ktoś z CERN-u zaproponował pierwszą wersję standardu CSS, który miał oddać kontrolę nad wyglądem w ręce twórców stron. Zobacz, jak wyglądały strony, zanim CSS stał się powszechnie obsługiwany i zanim w ogóle przywiązywano jakąkolwiek wagę do wyglądu stron.  

**Przemęczenie AI - to zjawisko naprawdę istnieje**  
[https://siddhantkhare.com/writing/ai-fatigue-is-real](https://siddhantkhare.com/writing/ai-fatigue-is-real)  
**INFO:** Z przemęczeniem sztuczną inteligencją masz do czynienia nie tylko wtedy, gdy czytasz newsletter unknowNews i masz już dość kolejnego tematu o AI. Mowa jest tutaj o zjawisku, w którym sztuczna inteligencja miała uczynić nas bardziej produktywnymi, ale tak naprawdę czyni nas bardziej zmęczonymi. To paradoks, nad którym musimy zapanować. Autor opisuje, jak narzędzia, które miały nam oszczędzać czas, w rzeczywistości prowadzą do coraz większego wypalenia zawodowego. Dowiesz się, dlaczego mimo że Twoja praca jest znacznie szybsza, finalnie pracujesz ciężej i więcej oraz odczuwasz przy tym duże obciążenie poznawcze.  

**Powrót do programowania po latach - AI pomaga? Wywiad (film, 1h i 34m)**  
[https://www.youtube.com/watch?v=7XhP4P4OHZw](https://www.youtube.com/watch?v=7XhP4P4OHZw)  
**INFO:** To rozmowa z Maćkiem Aniserowiczem, która obraca się wokół praktycznego wdrażania agentów AI w pracy programisty oraz automatyzacji codziennych procesów biznesowych. Podczas rozmowy omawiane są ryzyka związane z tzw. Vibe Codingiem wykonywanym przez osoby nietechniczne. Wspominane są też ciekawe pomysły na zarządzanie 'gangiem wirtualnych asystentów' w terminalu. Maciek wspomina także sposoby na szybkie prototypowanie nowych produktów. Dużo ciekawych informacji przekazanych przez praktyka, który wdraża to, o czym mówi, w swojej firmie. Zdecydowanie warto posłuchać.  

**Militarny laptop z UK z Tempest Shielding - pełna rozbiórka sprzętu (film, 22 min)**  
[https://www.youtube.com/watch?v=FrcNQx41PbM](https://www.youtube.com/watch?v=FrcNQx41PbM)  
**INFO:** W ręce youtubera trafił bardzo rzadki laptop wojskowy, używany przez brytyjskie służby. Autor demontuje to urządzenie i analizuje wszystkie nietypowe złącza. Pokazuje, jakie rozwiązania zabezpieczające zaimplementowano w tym sprzęcie, m.in. te chroniące przed podsłuchem. Ostatecznie nawet próbuje przywrócić go do życia i uruchomić na nim jakąś dystrybucję Linuksa. No i oczywiście musi odpalić DOOM-a, bo to standard przy takich zabawach. Wrzucam jako ciekawostkę.  

**Raport Wynagrodzeń IT w Polsce 2025 - Just Join IT [sponsorowane]**  
[https://jjit.it/fyupX0n](https://jjit.it/fyupX0n)  
**INFO:** Co z tym Eldorado? Czy branża IT dalej zbiera złote żniwo? Sprawdź, jak kształtowały się zarobki i oczekiwania w sektorze IT w 2025 roku. Dowiedz się, które technologie zapewniają najlepsze zarobki i jak dalece realne zarobki branży odbiegają od tego, co widać w ogłoszeniach o pracę.  

**Ponad 30 000 zwolnień w branży IT w tym roku**  
[https://www.rationalfx.com/forex-brokers/tech-industry-layoffs/](https://www.rationalfx.com/forex-brokers/tech-industry-layoffs/)  
**INFO:** Sektor technologiczny kontynuuje redukcję zatrudnienia - od początku stycznia zwolniono już ponad 30 000 pracowników, co wskazuje na to, że ten rok może przewyższyć statystyki z 2025 roku. Zobacz, które firmy i jakie kraje są najbardziej dotknięte zwolnieniami oraz co tak naprawdę wpływa na zmieniający się rynek pracy w branży IT. Ciekawa analiza tych zmian.  

**GitHub Actions - narzędzie, które zabija Twój zespół?**  
[https://www.iankduncan.com/engineering/2026-02-05-github-actions-killing-your-team/](https://www.iankduncan.com/engineering/2026-02-05-github-actions-killing-your-team/)  
**INFO:** Rozwiązanie, jakim jest GitHub Actions, jest niesamowicie popularne głównie ze względu na wygodę, a nie jakość. Sam fakt, że jest domyślnie wbudowane w repozytoria GitHuba (gdzie i tak już leży Twój kod), a próg wejścia do tej technologii jest dość niski, sprawia, że wiele zespołów właśnie od tego zaczyna automatyzację procesu CI. Artykuł analizuje, dlaczego to rozwiązanie może być nie tylko nieefektywne, ale i skrajnie frustrujące. Dowiesz się, jakie problemy napotkasz podczas debugowania logów, dlaczego składnia YAML jest pułapką, a także jakie ryzyka niesie za sobą używanie akcji z Marketplace.  

**Które kraje przodują w "vibe coding"? - zaskakujące wyniki nowego badania**  
[https://thenewstack.io/top-vibe-coding-countries/](https://thenewstack.io/top-vibe-coding-countries/)  
**INFO:** To badanie analizuje dane z wyszukiwarki Google na temat tego, gdzie najczęściej szuka się informacji pomagających w vibe codingu. Jest to skorelowane z tym, że prawdopodobnie w tych krajach vibe coding jest też mocno rozpowszechniony. Zaskakujące było dla mnie to, że to nie Stany Zjednoczone, a kraje europejskie wiodą prym w zestawieniu. Jeśli w tabelce będziesz szukał naszego kraju, to może być z tym kiepsko ;)  

**Agenty AI dają się nabierać na SCAM tak, jak ludzie?**  
[https://www.helpnetsecurity.com/2026/02/12/1password-security-comprehension-awareness-measure-scam-ai-benchmark/](https://www.helpnetsecurity.com/2026/02/12/1password-security-comprehension-awareness-measure-scam-ai-benchmark/)  
**INFO:** Agenty AI mają wykonywać za nas pracę: czytać maile, chodzić po stronach, robić zakupy. Gdy ludzie wykonują te akcje, często trafiają na niebezpieczną zawartość, która jest np. scamem/phishingiem i próbuje zainfekować nas niebezpiecznym oprogramowaniem albo wyłudzić pieniądze. Niestety ten sam problem dotyka agentów AI. Firma 1Password udostępniła narzędzie do testowania agentów, które sprawdza, czy taki agent potrafi np. uniknąć wycieku danych podczas realizacji zadań. Co ciekawe, modele AI potrafią zidentyfikować strony phishingowe niemal ze 100% skutecznością, gdy się je o to poprosi. Ale gdy działają jako autonomiczne agenty, nadal bardzo często wpadają w pułapki ataku.  

**Wydany został ósmy numer magazynu "Paged Out!" - pobierz za darmo (PDF, 71 stron)**  
[https://pagedout.institute/](https://pagedout.institute/)  
**INFO:** To mocno techniczny magazyn wydawany w bardzo specyficzny sposób, gdzie każdy artykuł to dokładnie jedna strona tekstu (więc nie ma lania wody). Tematyka obejmuje programowanie, hobbystyczny hacking, elektronikę, kryptografię, sieci, hardware oraz systemy operacyjne. Tych tekstów jest tutaj naprawdę mnóstwo, więc z pewnością znajdziesz coś dla siebie.  

**Skuteczne blokowanie reklam na YT - rozbudowany przewodnik**  
[https://informatykzakladowy.pl/tak-wycinam-reklamy-z-youtube/](https://informatykzakladowy.pl/tak-wycinam-reklamy-z-youtube/)  
**INFO:** Rozbudowany i nieco kontrowersyjny artykuł na temat wycinania reklam z YouTube - nie tylko w aplikacji czy w przeglądarce, ale też na urządzeniach mobilnych, na różnych systemach, a nawet na smart telewizorach. Sam jestem zwolennikiem po prostu wykupienia usługi YouTube Premium, ale wrzucam artykuł jako zbiór całkiem interesujących rozwiązań technicznych w temacie wycinania reklam.  

**Skompilujmy Quake! - retro podróż do 1997 roku**  
[https://fabiensanglard.net/compile_like_1997/index.html](https://fabiensanglard.net/compile_like_1997/index.html)  
**INFO:** Współcześnie kompilacja aplikacji wygląda zdecydowanie inaczej niż 20 lat temu. Autor przedstawia szczegółowy przewodnik po tym, jak wyglądała kompilacja gry Quake w tamtych latach. Dowiesz się, jakie narzędzia i systemy operacyjne były wykorzystywane do tworzenia gry w 1997 roku, a także krok po kroku przejdziesz przez całą "ścieżkę zdrowia" instalacji odpowiednich środowisk - co było niemałym wyzwaniem. To wszystko pozwoli Ci zrozumieć, z jakimi problemami mierzyli się ówcześni deweloperzy.  

**Atak przez notatnik w Windows 11 - nowa podatność (film, 5m)**  
[https://www.youtube.com/watch?v=JMbsxaSkvcs](https://www.youtube.com/watch?v=JMbsxaSkvcs)  
**INFO:** Nowa wersja Notatnika w systemie Windows obsługuje już nie tylko pliki tekstowe, ale też te formatowane w systemie Markdown. Jak się okazuje, implementacja tego formatowania nie jest do końca dobrze zrealizowana. Istnieje szansa na uruchomienie dowolnej aplikacji za pomocą odpowiednio spreparowanego pliku, który otworzy się w Notatniku. Atak na szczęście nie jest automatyczny i wymaga podjęcia pewnej akcji przez użytkownika. Mimo to wygląda to ciekawie i nadal stanowi zagrożenie.  

**Upadek Motoroli - od legendy do przeciętności (film, 14m)**  
[https://www.youtube.com/watch?v=EO01RhsyWw0](https://www.youtube.com/watch?v=EO01RhsyWw0)  
**INFO:** Film pokazuje rozwój firmy Motorola, która przez dekady była synonimem innowacji. Stworzyli pierwszą komórkę, zajmowali się profesjonalnym transmitowaniem dźwięku (nawet z Księżyca!). Jak to się stało, że taka firma, na skutek kilku nietrafionych decyzji, straciła tak ogromny kawałek rynku i co z tym wszystkim wspólnego miała współpraca z firmą Apple? Dobry materiał dla wszystkich zainteresowanych historią firm z branży IT oraz dla wielbicieli retro sprzętów.  

**Zegarki z kalkulatorem - klasyki retro pod lupą (film, 20m)**  
[https://www.youtube.com/watch?v=1p9B_Sh0Rg4](https://www.youtube.com/watch?v=1p9B_Sh0Rg4)  
**INFO:** Dwadzieścia, a może i trzydzieści lat temu niemal każde dziecko marzyło o zegarku z kalkulatorem. Ten gadżet do dziś budzi sentyment wśród fanów retro, gadżetów i elektroniki. W tym filmie zobaczysz porównanie różnych modeli: od prostego klasyka, przez zegarek z wbudowanym terminarzem, a nawet pamięcią, aż po wersję cyfrową. Autor pokazuje nie tylko, jak te urządzenia wyglądały, ale też jak były zbudowane i jak działały.  

**Jak uruchomić własny serwer XMPP w Dockerze - poradnik krok po kroku**  
[https://blog.dmcc.io/journal/xmpp-turn-stun-coturn-prosody/](https://blog.dmcc.io/journal/xmpp-turn-stun-coturn-prosody/)  
**INFO:** Autor przedstawia szczegółowy opis konfiguracji serwera XMPP, wykorzystującego Prosody w środowisku Docker. Przechodzi krok po kroku przez wszystkie elementy tego procesu: od konfiguracji DNS po generowanie certyfikatów za pomocą Let's Encrypt i stawianie samego softu. Nie jest to tylko goły serwer XMPP, bo autor dodaje do niego także funkcje udostępniania plików, rozmowy głosowe i wideo, a nawet szyfrowanie end-to-end. Poradnik dla każdego, kto chce uruchomić własny serwer do komunikacji.  

**Czy audiofile są w stanie odróżnić muzykę przesyłaną przez miedź od tej przez banana?**  
[https://gizmodo.com/audiophiles-fail-to-hear-difference-in-signal-passed-through-copper-cable-banana-and-tray-of-mud-2000723435](https://gizmodo.com/audiophiles-fail-to-hear-difference-in-signal-passed-through-copper-cable-banana-and-tray-of-mud-2000723435)  
**INFO:** Audiofile powszechnie uważają, że jakość kabli ma kolosalne znaczenie dla jakości dźwięku, jaki słyszymy. Tylko czy to jest prawda? Ten artykuł przedstawia wyniki ślepego testu, w którym audiofile próbowali odróżnić sygnał audio przesłany przez profesjonalne miedziane kable oraz przez... banana, a nawet przez błoto. Jeśli chcesz więcej informacji na temat sposobu przeprowadzenia tego testu, to w drugim akapicie jest link do serwisu, u którego go przeprowadzono.  

**Google obserwuje nowe typy ataków i mocne wykorzystanie AI przez hackerów**  
[https://cloud.google.com/blog/topics/threat-intelligence/distillation-experimentation-integration-ai-adversarial-use](https://cloud.google.com/blog/topics/threat-intelligence/distillation-experimentation-integration-ai-adversarial-use)  
**INFO:** Modele językowe usprawniają pracę nie tylko pracowników biurowych czy programistów, ale także hackerów. Rządowe grupy APT używają LLM-ów operacyjnie. AI jest też używane jako wzmacniacz ataków phishingowych. Przez sztuczną inteligencję powstają nowe rodziny złośliwego oprogramowania. Sami hakerzy starają się też atakować duże modele, takie jak Gemini, aby wydobyć z nich logikę działania i przepisać ją do własnych, tańszych modeli. Google Threat Intelligence Group (GTIG) opisuje, jak Google reaguje na te zagrożenia i co to oznacza dla przyszłości cyberbezpieczeństwa.  

**Łatwe staje się prostsze, trudniejsze... jeszcze trudniejsze - paradoks AI dla programistów**  
[https://www.blundergoat.com/articles/ai-makes-the-easy-part-easier-and-the-hard-part-harder](https://www.blundergoat.com/articles/ai-makes-the-easy-part-easier-and-the-hard-part-harder)  
**INFO:** Coraz więcej programistów wspiera się narzędziami bazującymi na sztucznej inteligencji w swojej pracy i faktycznie, wszystkie łatwe zadania nagle kończą się znacznie szybciej, co jest ogromną oszczędnością czasu. Jednak bazowanie na tych narzędziach przy zadaniach trudnych może dać efekt odwrotny do założonego. Mało tego, takie bazowanie na generowanym kodzie może powodować pewne skutki uboczne dla rozwoju programisty. Nie jest to artykuł ani sceptyczny, ani przesadnie optymistyczny. Myślę, że jest całkiem nieźle wyważony i skłaniający do przemyśleń nad kwestiami, których na co dzień nie bierze się pod uwagę.  

**DoNotNotify - inteligentny menedżer powiadomień dla Androida**  
[https://donotnotify.com/](https://donotnotify.com/)  
**INFO:** Większość aplikacji nie ma w ustawieniach przełącznika, dzięki któremu zdecydujemy, które powiadomienia chcemy zobaczyć. Możemy wszystkie włączyć albo wyłączyć. A co, jeżeli powiadomienia z banku chcemy mieć włączone, ale tylko wtedy, gdy dotyczą przelewów od konkretnej osoby? W normalnych warunkach jest to nieosiągalne. Ta aplikacja pozwala na inteligentne zarządzanie powiadomieniami, blokując te niechciane za pomocą zaawansowanych filtrów. To dobre rozwiązanie, jeśli masz telefon z Androidem i wkurza Cię np. otrzymywanie powiadomień marketingowych z aplikacji, ale te ważne nadal chcesz otrzymywać.  

**Automatyzacja i komputery "Mera" - polski przemysł w latach 70. (film, 16m)**  
[https://www.youtube.com/watch?v=0TEKd8i3ZLc](https://www.youtube.com/watch?v=0TEKd8i3ZLc)  
**INFO:** To archiwalny film, który prezentuje komputery MERA, produkowane w Polsce na przełomie lat 70. i 80. Były używane do sterowania procesami przemysłowymi, ale korzystały z nich także uczelnie i instytuty badawcze, a nawet administracja państwowa. W filmie zobaczysz, jak wyglądały zakłady produkcyjne, jak przebiegał proces wytwarzania komputerów i drukarek do nich, a także przykłady zastosowań tych rozwiązań. Coś dla wielbicieli nostalgicznych technologii z dawnych lat. Taka tam ciekawostka.  

**WordPress zyska obsługę MCP do integracji z AI?**  
[https://developer.wordpress.org/news/2026/02/from-abilities-to-ai-agents-introducing-the-wordpress-mcp-adapter/](https://developer.wordpress.org/news/2026/02/from-abilities-to-ai-agents-introducing-the-wordpress-mcp-adapter/)  
**INFO:** Wygląda na to, że już niebawem będziemy mogli 'powiedzieć' swojemu blogowi na WordPressie, co chcemy na nim zrobić, i to bez logowania się do panelu admina. Wystarczy tylko zintegrować go z dowolnym narzędziem AI, które obsługuje standard MCP. Nowa paczka MCP Adapter ma realizować takie funkcje. Trzeba przyznać, że może to być niemała rewolucja. Nietechniczna osoba będzie mogła poprosić swojego ulubionego agenta AI, aby opublikował jakiś tekst na blogu, zmienił kolejność wpisów na stronie albo poprawił literówki. Ciekawe tylko, czy dzięki takiemu wdrożeniu MCP jako standardu pojawią się zupełnie nowe, nieznane do tej pory wektory ataku na WordPressy, które, jakby nie patrzeć, zasilają większość sieci web.  

**Zaczynaj wszystkie własne polecenia od przecinka - dlaczego warto?**  
[https://rhodesmill.org/brandon/2009/commands-with-comma/](https://rhodesmill.org/brandon/2009/commands-with-comma/)  
**INFO:** To nawet nie jest artykuł, tylko taka mikroporada: zapisuj wszystkie swoje skrypty w plikach, których nazwy zaczynają się od przecinka. To trochę zaskakujące, bo nie używamy przecinka w nazwach plików zbyt często. Po co ktokolwiek miałby to robić i dlaczego miałoby to być korzystne? Tego dowiesz się z tego krótkiego wpisu. Warte przemyślenia.  

**Telefonia analogowa z czasów PRL - jak to działało? (film, 14m)**  
[https://www.youtube.com/watch?v=Ph6sFgmO-TU](https://www.youtube.com/watch?v=Ph6sFgmO-TU)  
**INFO:** Film przedstawia, jak w czasach bez internetu i światłowodów udało się realizować tysiące rozmów telefonicznych poprzez pojedynczą parę przewodów. Autor omawia to od strony technicznej i wyjaśnia, czym były np. stacje wzmacniające oraz jaka była rola fal nośnych. Wspomina też sporo na temat rozdzielania i wzmacniania różnych sygnałów. Pojawiają się również informacje o pewnych ograniczeniach ówczesnej technologii i sprytnych metodach ich obchodzenia. Trzeba przyznać, że ludzie w tamtych czasach naprawdę sprytnie umieli radzić sobie z technologią, która ograniczała ich ze wszystkich stron.  

**Czy AI z definicji jest złe? - spojrzenie fizyka na etykę technologii (film, 58m)**  
[https://www.youtube.com/watch?v=himTPjX098w](https://www.youtube.com/watch?v=himTPjX098w)  
**INFO:** Dość nietypowy film na temat sztucznej inteligencji, bo skupia się na aspektach etycznych i filozoficznych. Czy sztuczna inteligencja jest zła? Czy dążenie do samoświadomej AI (AGI) to droga do zagłady? W rozmowie pojawiają się wątki związane z etyką technologii, deterministycznym charakterem fizyki oraz wpływem AI na przyszłość ludzkości. Film bardziej skłaniający do przemyśleń niż służący zdobywaniu wiedzy. Warto posłuchać w wolnej chwili.  

**Dlaczego niebo jest niebieskie, a zachody słońca czerwone?**  
[https://explainers.blog/posts/why-is-the-sky-blue/](https://explainers.blog/posts/why-is-the-sky-blue/)  
**INFO:** Chociaż nie jest to artykuł dla branży IT, został zrealizowany w bardzo ciekawy technicznie sposób. Jest interaktywny i tłumaczy pewne zjawiska fizyczne. Na pytanie zadane w tytule można by odpowiedzieć dosłownie w kilku zdaniach, ale gdy zobaczy się na własne oczy, jak to dokładnie działa, wszystko nagle staje się oczywiste. Naprawdę ciekawie wyjaśniony temat. Możesz później zabłysnąć wiedzą wśród znajomych ;)  

**Europa chce się uniezależnić od amerykańskich i chińskich systemów płatniczych**  
[https://europeanbusinessmagazine.com/business/europes-24-trillion-breakup-with-visa-and-mastercard-has-begun/](https://europeanbusinessmagazine.com/business/europes-24-trillion-breakup-with-visa-and-mastercard-has-begun/)  
**INFO:** Europejski Bank Centralny oraz szesnaście dużych banków połączyło siły, aby stworzyć niezależny, europejski system płatności. Ma on być alternatywą dla dominujących obecnie systemów Visa, Mastercard, PayPal czy Alipay. Projekt ten ma na celu zwiększenie cyfrowej niezależności Europy. Obecnie większość transakcji wykonywanych przez Europejczyków przechodzi przez Stany Zjednoczone albo Chiny. Więcej szczegółów na temat nowego systemu (ma nazywać się Wero) znajdziesz w artykule.  

**Hiszpania kontra giganci internetu - czy to cenzura, czy walka o bezpieczeństwo? (film, 21m)**  
[https://www.youtube.com/watch?v=Ohd4mBosJHk](https://www.youtube.com/watch?v=Ohd4mBosJHk)  
**INFO:** W Hiszpanii planowane są spore zmiany dotyczące mediów społecznościowych. Posłuchaj, na czym one polegają. Jakie zagrożenia są związane z obecnym funkcjonowaniem mediów społecznościowych i jak to wszystko wpisuje się w politykę regulacyjną Unii Europejskiej? Pytanie, czy podobnych działań możemy spodziewać się także w naszym kraju?  

**Otwartoźródłowy stos narzędzi dla projektantów - alternatywy dla Figmy**  
[https://piccalil.li/blog/the-open-source-design-stack/](https://piccalil.li/blog/the-open-source-design-stack/)  
**INFO:** Rynek narzędzi do projektowania jest zdominowany przez Figmę, która niestety podnosi ceny. Rozwiązania open source nie są niestety panaceum, więc autor zaznacza, że te projekty także mają własne ograniczenia. Artykuł przedstawia przegląd otwartych i darmowych narzędzi projektowych: od planowania po etap prototypowania. Dowiesz się z niego, jak autor odszedł od Figmy na rzecz otwartych rozwiązań. Warto rzucić okiem, jeśli szukasz alternatywy dla komercyjnego softu.  

**GitButler CLI - jak usprawnić pracę z Gitem w codziennym workflow?**  
[https://matduggan.com/gitbutler-cli-is-really-good/](https://matduggan.com/gitbutler-cli-is-really-good/)  
**INFO:** Większość pracy współczesnego programisty jest w rzeczywistości mocno uzależniona od GitHuba i zdalnego repozytorium, a nie od lokalnego repozytorium. Git był projektowany głównie z myślą o pracy w trybie offline, co generuje zbyteczną złożoność całej technologii. To narzędzie z góry zakłada, że użytkownik pracuje w trybie online-first. Dlatego polecenia takie jak np. 'status' pokazują wszystko względem zdalnego brancha, bez konieczności wykonywania 'pull'. Narzędzie rozwiązuje też problem pracy na wielu gałęziach jednocześnie. Można nawet przepisywać konkretne pliki do różnych gałęzi bez opuszczania workspace. Sprytne.  

**Wpływ platform zbierających zgodę na wydajność stron - analiza**  
[https://www.debugbear.com/blog/consent-management-platforms-performance-comparison](https://www.debugbear.com/blog/consent-management-platforms-performance-comparison)  
**INFO:** Zamiast samodzielnie implementować okno z pytaniem o zgodę na ciasteczka firm trzecich z wszystkimi tymi przełącznikami, można użyć gotowego rozwiązania. Jest tego w sieci naprawdę sporo, jednak dodanie nowego skryptu do strony powoduje jej spowolnienie i zwiększa jej rozmiar. Które rozwiązanie jest najszybsze, najmniejsze i najmniej negatywnie wpływa na Twoją aplikację? Tego dowiesz się z tej krótkiej analizy.  

**Wishcessibility - co to jest i jak z nią walczyć?**  
[https://www.nicchan.me/blog/wishcessibility/](https://www.nicchan.me/blog/wishcessibility/)  
**INFO:** Czasami bywa tak, że programiści starają się uczynić stronę bardziej dostępną. Efekt, jaki uzyskują, pomimo dobrych intencji, jest odwrotny do zamierzonego. Zjawisko to nazwano "wishcessibility". Z artykułu dowiesz się, dlaczego podejmowanie działań na rzecz dostępności bez odpowiedniej wiedzy i testowania może przynieść naprawdę kiepskie skutki. Dowiesz się też, jak robić to dobrze.  

**Samodzielne centrum danych - jak to działa i czy się opłaca?**  
[https://blog.comma.ai/datacenter/](https://blog.comma.ai/datacenter/)  
**INFO:** Ile trzeba mieć pieniędzy, aby zbudować swoje centrum danych? Niesamowicie dużo. Autorowi jednak udało się to zrealizować. Może nie było tanio, ale zamknęło się w kwocie, jaką jesteśmy w stanie objąć umysłem. Dzieli się on przemyśleniami, dlaczego jego firma zdecydowała się na takie rozwiązanie zamiast skorzystać z usług chmur obliczeniowych. Przedstawia także koszty i komponenty takiego centrum danych: od zasilania i chłodzenia, przez serwery i pamięć masową, aż po oprogramowanie do zarządzania tym wszystkim. Z tekstu dowiesz się, jak można osiągnąć naprawdę imponujące oszczędności, a przy tym zyskać też większą kontrolę nad infrastrukturą.  

**Jak skompresować wideo bez utraty jakości i bez wysyłania do chmury?**  
[https://videocompressors.com/](https://videocompressors.com/)  
**INFO:** To darmowe narzędzie działa w pełni w Twojej przeglądarce i wykorzystuje GPU. Żadne dane nie są wysyłane do chmury, więc nie masz ograniczeń, ile filmów możesz przerobić. Wszystko odbywa się na Twojej lokalnej maszynie. Możesz uploadować dowolny film i wybrać, do jakiej platformy ma być dostosowany (np. WhatsApp czy Discord - każda ma inne wymagania) oraz jaki rozmiar pliku wynikowego Cię interesuje. Testowałem i działa to zaskakująco dobrze.  

**Phishing wymierzony w developerów - jak bardzo podatni jesteśmy na branżowe pułapki (film, 24m)**  
[https://www.youtube.com/watch?v=dCs9ZIz5uSE](https://www.youtube.com/watch?v=dCs9ZIz5uSE)  
**INFO:** Prelekcja na temat tego, w jaki sposób atakujący coraz skuteczniej wykorzystują specyficzne cechy środowiska programistycznego, aby przeprowadzać ataki phishingowe. Interesujące jest to, że ofiarami są najczęściej programiści i osoby zaawansowane technicznie, a nie nieświadomi użytkownicy komputerów. W prelekcji znajdziesz sporo przykładów z ostatnich miesięcy, które pokazują różne wektory ataku: od socjotechniki, przez LinkedIn, infekcje i repozytoria kodu, po supply chain. Warto posłuchać.  

**pg_background - uruchamiaj zapytania SQL w tle w PostgreSQL**  
[https://github.com/vibhorkum/pg_background](https://github.com/vibhorkum/pg_background)  
**INFO:** To rozszerzenie do PostgreSQL sprawia, że ciężkie zapytania mogą wykonywać się w tle, a nie w głównym wątku. Dzięki temu nie blokują sesji Twojego klienta. Możesz więc wykonywać operacje asynchronicznie na bazie, co pozwoli Ci zoptymalizować niektóre działania. Warto rzucić okiem, jeśli interesujesz się optymalizacją zapytań SQL lub zmagasz się z problemami wydajnościowymi aplikacji w związku z ciężkimi zapytaniami.  

**Interaktywny dashboard do porównywania statystyk światowych**  
[https://dataofthe.world/](https://dataofthe.world/)  
**INFO:** Chyba tydzień temu wrzucałem podobną aplikację, która pokazywała na mapie różne zjawiska: ekonomiczne, polityczne itp. Ten interaktywny dashboard umożliwia prezentowanie na wykresach korelacji między różnymi danymi. Dzięki temu można wygodnie analizować trendy oraz zależności między zmianami demograficznymi i ekonomicznymi. W górnym menu możesz przełączać się między porównywaniem wartości a np. linią czasu, która również prezentuje całkiem interesujące dane. Coś dla ludzi, którzy lubią bawić się danymi.  

**Publiczne rejestry kontenerów to coraz większe ryzyko - na co zwrócić uwagę?**  
[https://blog.qualys.com/product-tech/2026/01/22/public-container-registry-security-risks-malicious-images](https://blog.qualys.com/product-tech/2026/01/22/public-container-registry-security-risks-malicious-images)  
**INFO:** Programiści na co dzień korzystają z publicznych rejestrów kontenerów, takich jak Docker Hub czy Amazon ECR, ale wiąże się to z coraz większym ryzykiem, ponieważ agresorzy znają te miejsca i używają ich do dystrybucji złośliwego oprogramowania. Artykuł przedstawia te zagrożenia i podpowiada, w jaki sposób można się przed nimi zabezpieczyć.  

**GrapheneOS - alternatywa dla Androida i iOS, z naciskiem na prywatność**  
[https://blog.tomaszdunia.pl/grapheneos/](https://blog.tomaszdunia.pl/grapheneos/)  
**INFO:** Artykuł przedstawia otwartoźródłowy system operacyjny, który powstał z myślą o zapewnieniu użytkownikom najwyższego poziomu prywatności i bezpieczeństwa. Dowiesz się, dlaczego ten system jest dobrym wyborem dla świadomych użytkowników, a także przeczytasz o procesie instalacji na smartfonach Google Pixel.  

**==LINKI TYLKO DLA PATRONÓW==**

**Zarządzaj usługami Google z poziomu terminala**  
[https://uw7.org/un_987b1d51076be/](https://uw7.org/un_987b1d51076be/)  
**INFO:** To narzędzie pozwala na interakcję z pakietem Google Suite bezpośrednio z terminala. Otrzymujesz możliwość zarządzania pocztą Gmail, kalendarzem, Google Drive, kontaktami i wieloma innymi usługami, z obsługą wielu kont i bezpiecznym przechowywaniem danych uwierzytelniających. Dzięki temu, że dostępny jest także tryb JSON, możesz użyć tego narzędzia do automatyzacji wielu operacji.  

**Jak zdobyć pierwszych użytkowników dla startupu?**  
[https://uw7.org/un_2111f75bff854/](https://uw7.org/un_2111f75bff854/)  
**INFO:** To repozytorium zawiera kolekcję zasobów marketingowych, które pomogą każdemu założycielowi startupu, niezależnie od tego, czy tworzy aplikację, czy duży projekt SaaS, zdobyć swoich pierwszych użytkowników. Znajdziesz tu dokładne wskazówki dotyczące: wyceny produktu, jego promowania, strategii budowania widoczności, radzenia sobie z niewielkim budżetem i wiele więcej.